---
layout: post
title: 'Спорядження для відновлення'
date: 2019-06-28 07:51:12.000000000 -08:00
categories:
- Gear
tags:
- gear
- recovery
- rest
- massage
author: 'Taras Kushnir'
feature: 'posts/2019/06/foam-roller.jpg'
---

"Сильнішим стаєш тоді, коли відпочиваєш, а не тоді, коли тренуєшся". Це, мабуть, моя улюблена фраза всіх часів і народів про тренування, бо її так просто використовувати в жартах. Чого лежиш на маті, а не лазиш? Стаю сильнішим! Чого пропустив тиждень тренувань? Накопичую силу. Але скільки про це не жартуй, а відпочивати від тренувань потрібно, бо тільки так можна набрати оптимальну форму. Як правильно розслаблятися і ставати від цього сильнішим - читайте далі.

<!--more-->

#### Без спорядження

Без додаткового спорядження можна зробити доволі багато. Наприклад, після тренування зробити розтяжку м'язів спини та верхнього плечового поясу, а дома - контрастний душ (хоча би 2 переходи гарячого в холодний). Ще можна сходити в фінську баню або на масаж. Причому, при напружених тренуваннях, я рекомендую ходити на масаж у будь-якому випадку. Також, як активне розслаблення, не можна не згадати йогу/пілатес, за допомогою яких теж можна зняти напруження з м'язів.

#### Foam roller

Українською це перекладають як "спортивний валик" або "масажний роллер". По своїй суті - товста пластикова труба великого діаметру довжиною близько одного метру (картинка в шапці цього посту). Зі всього спорядження для відновлення, до цього я ставився найбільш скептично. Все змінилось, коли я нарешті спробував ним покористуватись. Він прекрасно підходить для грубого масажу великих м'язів тіла: трапеції, дельти, широкого м'язу спини, глютів, квадрицепса та гомілки. Тепер я завжди ним користуюсь після тренування: це дуже швидко і приємно.

По [цьому посиланню](https://www.rei.com/learn/expert-advice/foam-roller-exercises.html) можна переглянути які вправи можна робити.

#### Лакрозний м'ячик

![Lacrose ball]({{ site.baseurl }}/assets/images/posts/2019/06/lacrose-ball.jpg)
*Набір масажних м'ячів*

Лакрозний м'ячик - це універсальний, невеликий і дуже ефективний засіб (на фото - оранджевий). Він став моїм улюбленим масажером в перший же день після купівлі. Він компактний і це дозволяє запросто брати його в скелелазні поїздки. А ще ним можна розімнути як великі, так і маленькі м'язи. Найкраще його можна застосувати до будь-яких м'язів спини, передпліччя (зверху та знизу) та трицепса. Достатньо затиснути його між спиною та стіною або передпліччям столом і катати туди-сюди. Під час цього катання можна знайти болючі точки (забиті м'язи), які потрібно особливо добре розмасажувати. Один нюанс - звичайні тенісні м'ячі не підійдуть, бо лакрозний м'яч набагато твердіший - на нього можна більше давити і він "проникає глибше".

Ось ще [корисні відео](https://www.youtube.com/watch?v=EDDV_rkrDIM) про те, як ним можна користуватись. Взагалі є багато прийомів, які дозволяють розмасажувати більш приховані м'язи, наприклад: притулити руку до грудей і тільки тоді масажувати під лопатками. Цю інформацію можна знайти в інтернеті.

#### Armaid

![Armaid basic]({{ site.baseurl }}/assets/images/posts/2019/06/armaid.jpg)
*Картинка з сайту https://www.roguefitness.com*

Вам відоме відчуття, коли передпліччя забиті настільки, що навіть найбільші ручки - недостаньо великі? Armaid - масажер, який допомагає саме в таких випадках (разом із лакрозним м'ячиком). Він прекрасно розминає передпліччя з обох сторін і його дуже зручно використовувати між насиченими вправами (на зразок 4х4). Деякі люди використовують його для розминання гомілок, але, як на мене, для гомілок найкраще підходить валик.

#### "Акупунктурне" кільце

![Acupuncture ring]({{ site.baseurl }}/assets/images/posts/2019/06/crimp-oil.jpg)
*Кільце перетворює дерев'яні пальці на живі*

Це дуже доступний масажер для пальців, основна задача якого - збільшує кровотоку. Використовується для відновлення після травми (навіть незначної) або для розслаблення пальців. Останнє особливо добре відчутно після лазіння на мізерках напівактивним (half-crimp) та активним (full crimp) хватом. Часто після насиченого тренування наступного дня зранку пальці "дубіють" чи гірше розгинаються. От це кільце - панацея для таких випадків. Після нього з пальців вмить знімає напруження. Тепер я ним користуюсь завжди після тренувань, навіть якщо я не перенапружив пальці.

#### "Вуду"-стрічка

![Voodoo flossing]({{ site.baseurl }}/assets/images/posts/2019/06/voodoo-flossing.jpg)
*Перемотаний травмований палець*

Ще один масажер для пальців із подібною ціллю збільшення кровотоку. Прийшов в скелелазіння з класичніших видів спорту (як великий теніс) і використовується більше для відновлення після травм, аніж після тренування. Суть в тому, що еластичною стрічкою ви замотуєте травмовану кінцівку починаючи із дального кінця, тим самим блокуючи кровообіг. Тримаєте в такому положенні до двох хвилин (важливо з цим не переборщити) і після цього стрічку розмотуєте.

Цей варіант збільшення кровообігу прийшов на заміну ваннам з льодом (_icing_), коли після ванни з льодом кровообіг в охолоджену кінцівку теж збільшувався. Його перевага - відсутність можливого травмування холодом. Більше про техніку замотування [можна прочитати тут](http://www.hcrbeta.com/climbers-should-experiment-with-voodoo-flossing/).

#### Інше

Насправді існує дуже багато варіантів спорядження для відновлення і тут я включив тільки те, яким користуюсь сам. Яке спорядження можете порекомендувати ви?
