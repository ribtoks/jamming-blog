---
layout: post
title: 'Книга "Mastermind": як перемогти в іграх розуму'
date: 2018-07-01 10:18:41.000000000 +03:00
categories:
- RockClimbing
tags:
- книга
- стратегія
- огляд
author: 'Taras Kushnir'
feature: 'posts/2018/07/strategy.jpeg'
---

Jerry Moffatt - один із кращих, якщо не найкращий, скелелазів 80х років. Був успішний у всіх видах скелелазіння: болдерінг, тред, спортивне скелеління та фрі-соло. Пролазив категорії до 8с+ включно і, як казав Chris Sharma, проліз би 9а+, якби така категорія тоді існувала.

Недавно він написав книгу, яка, можливо, стане особливою для всіх скелелазів - "Mastermind". Перекласти назву на українську мову не вийде красиво одним словом, але суть назви - _"стратег"_, _"геній"_, _"видатний розум"_. Словом, хтось, хто придумує незвичайно розумний план для досягнення складної цілі. Ця книга - про те, як взяти під контроль свій розум і досягнути свого максимального потенціалу в скелелазінні. Вона не про те, як побороти страх зриву, як було в [психологічних вправах для скелелазіння]({% post_url 2014-02-23-phychological-training %}), а про дещо складніше.

<!--more-->

"Дуже важливо зрозумiти, що наша підсвідомість слідує за думками і бажаннями нашої свідомості. Тому - критично важливо контролювати свої свідомі думки перед тим, як приступати до будь-якої спортивної активності." - пише Jerry Moffatt. Здавалося б, кліше або, як мінімум, доволі очевидні речі. Проблема тільки в тому, що мало хто про них серйозно задумується.

Впевненість скелелаза залежить від кількості успішних пролазів в минулому. Невдалі пролази зменшують цю впевненість. **І, що найважливіше, це що негативний вплив невдач набагато більший за позитивний вплив перемог**. Звісно, це все дуже індивідуально, але я схильний вірити, що для більшості це так. Як пише Jerry Moffatt, навіть є дослідження, які показують що в найкращих спортсменів це співвідношення є один до п'яти. Тобто щоб перекрити одну поразку, їм потрібно виграти 5 разів! А в середньому в людей це співвідношення складає десь 30 до 1. Страшні, просто жахливі цифри, я б сказав!

І, щоб вирішити цю проблему, **потрібно підсилювати всі свої перемоги**. Jerry пише, що якщо з цілої книжки ви по-справжньому зрозумієте лише це одне, він вважатиме, що його справа була не марна!

Він пропонує наступний спосіб. Уявіть, що у вас є рахунок в банку для ваших досягнень та перемог. Коли у вас щось вийде добре, вам потрібно підсилити це, добре запам'ятати і "покласти на свій рахунок". Вам не треба бігати і розказувати всім які ви круті, але потрібно сказати собі, як класно у вас тільки що вийшло. І при цьому скромність буде лише зайвою. Думки "Мені просто повезло" або "Були хороші умови" вам не допоможуть в майбутньому. Набагато краще було б сказати собі "Умови були погані, але я чудово проліз!".

#### Підсилюйте кожен ваш успіх. Ніколи не згадуйте свої невдачі.

Цей "банківський рахунок" допоможе вам підсилити впевненість у собі. Коли у вас є ці 30 успіхів, їх може якраз вистачити на ваш наступний вражаючий онсайт. Зрозумійте, що 28 може бути замало! Jerry радить записувати свої успіхи у щоденник. Таким чином ви ніколи не забудете їх і завжди зможете перечитати.

&nbsp;

![Adam Ondra]({{ site.baseurl }}/assets/images/posts/2018/07/Mastermind_Ondra.jpeg)
*Adam Ondra про позитивне мислення*

І як приклад того, хто вдало користується таким "рахунком" він наводить Адама Ондру. Як тільки Адам приходить на скелі, він відразу починає говорити щось на кшталт: "Я сьогодні прекрасно почуваюсь. Розминочні маршрути пішли легше, ніж зазвичай". А якщо він не дуже добре почувається, тоді він скаже "От вчора я почувався просто прекрасно і не може бути, що мені стало гірше відтоді!". А деколи він вибирає особливо хороший день кілька тижнів назад і буде про це думати і говорити перед тим, як почати лізти. Впевненість в своїх силах - дуже важлива чеснота!

В самій книжці "Mastermind" є вільні сторінки після кожної такої цікавої теми, де ви можете скористатись порадами Jerry і, наприклад, почати записувати свої вдалі пролази. Я вже записав всі найуспішніші і можу сказати, що це класне відчуття!

![Записник прямо в книзі]({{ site.baseurl }}/assets/images/posts/2018/07/Mastermind_Book_notebook.jpg)
*В книзі є багато сторінок де можна писати*

В книзі є ще багато цікавих ідей. Як візуалізувати і планувати, як визначити свої справжні слабкі місця і, найважливіше, як змінити вашу думку про себе (self-image). Загалом я дуже рекомендую книгу: в ній дуже багато справді цікавих точок зору і корисних порад.

#### Щоб стати великим чемпіоном, ви повинні вірити в те, що ви - найкращий. А якщо ви - не найкращий, то притворяйтесь найкращим.
