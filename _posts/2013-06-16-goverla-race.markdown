---
layout: post
title: Сильним - не треба, слабакам - не поможе або Враження з Goverla Race
date: 2013-06-16 22:41:07.000000000 +03:00
categories:
- Running
tags:
- goverla
- race
- біг
- говерла
- змагання
- карпати
- україна
author: 'Taras Kushnir'
feature: 'posts/2013/06/img_0033.jpg'
---

Ще сьогодні рано я біг по хребту Чорногори з-під лоба дивлячись вперед на мою ціль - звичайнісіньку нашу Говерлу. А все тому, що цього року вперше в Україні вирішили провести змагання із скайранінгу (або просто гірського бігу) в Карпатах під назвою <a title="Goverla Race" href="http://www.goverlarace.org/" target="_blank"><em>Goverla Race</em></a>. Змагання полягали в забігу з великим перепадом висот на дві дистанції: Козмещик-Говерла та Козмещик-Говерла-Петрос. Старти були в 7:30 та 7:00 відповідно. Наскільки я знаю, в сумі обох дистанцій, було близько сотні учасників з різних країн: Нідерланди, Польща, Молдова, Білорусь, Росія, Україна.

<!--more-->

Ранком в день стартів була чудова погода. Єдине, що дуже мокро і холодно. Поки межа сонця і тіні дійшла до нас, ми встигли поснідати вівсянкою з сухофруктами і достатньо поцокати зубами. Треба розминатись і морально налаштуватись. День перед стартами багато говорили за тренування і тоді хтось і сказав: "<em>Сильним - не треба, слабакам - не поможе</em>". В результаті, ми це застосовували до чого тільки можна. Наприклад, не тільки до тренувань, але і до сніданку :)

Забіг починається із стрімкого підйому, велику частину якого не дуже то й виходить бігти, і потім повертає в ліс і, петляючи стежками, виводить на велику полонину із другим стрімким підйомом, який виводить нас на хребет Чорногори. По хребту вже простіше: за деякий час вже добігаєш до підніжжя "самої Говерли". Я старався рухатись так, щоб пульс був приблизно однаковий і на простіших ділянках, і на підйомах, тому тут змінивши біг на швидку ходьбу, я зійшов на вершину, де по прямому кусочку відкрилось 3-тє дихання і швидким бігом добіг до тризубця з фінішем, де і записали мій час: 1:33. Під час бігу тяжко психологічно переходити з ходьби на біг, тому над цим треба працювати. Мені найбільш вбивчим здався підйом посередині маршруту до Говерли (біля колиби з джерелом).

Вибігти за півтори години 1.2 вертикального кілометра ще 2 роки назад здалось би мені неможливим, але я сподіваюсь, що вже через рік я зможу суттєво покращити цей результат! (лідер на моїй дистанції пробіг її за 1:04, другий за 1:06, третій за 1:08).

Загалом змагання точно вдались і надали неабиякого стимулу для тренувань!
