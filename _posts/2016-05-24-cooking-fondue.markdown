---
layout: post
title: Готуємо Фондю в поході
date: 2016-05-24 14:15:56.000000000 +03:00
categories:
- Food
- Travel
tags:
- їжа
- вино
- казанок
- похід
- рецепт
- сир
- фондю
author: 'Taras Kushnir'
feature: 'posts/2016/05/20160514_230456.jpg'
---

![]({{ site.baseurl }}/assets/images/posts/2016/05/20160514_230456.jpg)
Фондю - класична страва альпійських пастухів, яка являє собою, грубо кажучи, топлений сир із спеціями. Рецептів фондю існує незліченна кількість, які легко нагуглити. Для домашнього фондю "для гурманів" навіть є спеціальний посуд - какелон, який допомагає підтримувати сир в розтопленому стані на столі (фактично, це вишуканий пальник на сухому спирту). Черговий раз побачивши фондю в якомусь тревел медіа-ресурсі, мені неодмінно захотілось приготувати його й самому і вже на третій раз він в мене вийшов так, як я його собі уявляв.

Класично для фондю потрібні такі складники:
<ul>
<li>сири емменталь (Emmental) та грюєр (Gruyère) в рівних пропорціях</li>
<li>біле вино</li>
<li>перець, сіль, часник + інші спеції за бажанням</li>
<li>свіжий хліб із хрусткою скоринкою або напівсухарі</li>
</ul>

Згадані сири, незважаючи на назви, є досить поширеними і знайти їх не проблема в будь-якому супермаркеті. Біле вино для готування можна вибрати недороге. Все одно більша частина його вивітриться в процесі. Для перців я віддаю перевагу суміші, але можна використати просто чорний перець.

Приготування:

<!--more-->
<ul>
<li>сири натерти на крупній терці і перемішати. В суміш додати перців та солі до смаку</li>
<li>посуд, в якому ви будете готувати фондю, натерти часником (я просто нарізав дрібно часник і кидав в сир)</li>
<li>в посуд налити близько 100 грам вина і довести до кипіння</li>
<li>почати вкидати натертий сир, постійно помішуючи суміш</li>
<li>після того, як маса стане однорідною, можна мокати нарізаний на кубики хліб в плавлений сир</li>
<li>час від часу підігрівати суміш, щоб вона залишалась рідка</li>
</ul>

Готування фондю неймовірно легке і приємне. Головна проблема - щоб сир не пригорів до кастрюлі, але якщо ви налили достатньо вина, все буде так, як треба. Якщо ви, з іншого боку, налили забагато вина, просто злийте його в процесі. Хліб для мокання повинен бути радше міцний, ніж м'який, бо в сирі він розкисає і залишається всередині. Для наколювання хліба я використовував китайські палички, але, звісно, підійде навіть вилка. Під час споживання фондю треба не забувати його час від часу підігрівати, щоб сир залишався розтопленим.

Фондю - дуже хороша страва для походу з точки зору оптимізації ваги/ефективності. Кусок сир займає мінімум місця, а приготований фондю - дуже ситний і набагато смачніший за багато продуктів, які люди їдять в походах. Вина потрібно зовсім небагато (звісно, можна взяти побільше і залишки допивати, смакуючи хліб з топленим сиром).

Смачного!
