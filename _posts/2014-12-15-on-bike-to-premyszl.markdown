---
layout: post
title: 'Зі Львова в Перемишль на велосипеді: як прокатати візу на закупи'
date: 2014-12-15 18:10:02.000000000 +02:00
categories:
- Travel
tags:
- віза
- велосипед
- львів
- перемишль
- польща
author: 'Taras Kushnir'
feature: 'posts/2014/12/cycling.png'
---

Польський шенген стараються отримати дуже багато львів'ян хоча б через географічне розташування: Польща знаходиться ближче до Львова, ніж інші країни Євросоюзу. Є кілька поширених типів шенгенських віз, які отримують люди: серед них бізнес-віза, туристична віза та віза "на закупи". В кожної з віз є певні обмеження: для бізнес-візи треба запрошення, туристичну візу зазвичай відкривають на дуже невеликий проміжок часу, а віза "на закупи" коштує дорожче за інші (через те, що конкретно в Польщу її треба виробляти перший раз двічі підряд). Тим не менше, я схильний думати, що саме віза "на закупи" дає найбільшу свободу руху.

Про те, як швидше пройти процедуру отримання такої візи читайте під катом.

<!--more-->

Я опущу бюрократичні процедури отримання такої візи: в інтернеті є багато інформації стосовно цього навіть починаючи з [офіційного сайту](http://polandvisa-ukraine.com/). Суть процедури отримання візи на закупи в тому, що вам потрібно отримати першу візу на тиждень і після цього в Польщі отримати чек-фактуру, яка буде підставою для довгострокової візи (потім всі наступні візи вже відкривають, в теорії, як довгострокові). Проблема в тому, що <del>черги до візового центру гігантські</del> треба кілька разів їздити в Польщу, щоб проштампувати такі візи і, якщо у вас немає власного автомобіля чи вам не охота тягатись по автобусах, це може бути проблемою. В цьому пості я розкажу як її вирішити з допомогою велосипеда <del>і без нього</del>.

Найближчий до Львова піший перехід - Шегині-Медика, розташований за якийсь десяток-другий кілометрів від Перемишля. З української сторони до нього найлегше добратись електричкою Мостиського напрямку, яка довезе вас до Шегині (Держкордон). Електричка коштує 10 гривень, але якщо ви їдете з велосипедом, разом з багажем вартість зросте до 16 грн. Найраніше вона відправляється зі Львова о 5:17 ранку. Після приїзду ви можете поїхати/піти в напрямку, в якому їдуть всі люди і, швидше за все, не помилитесь.

Після приходу до самого пішого переходу, не забудьте встати в окрему чергу, якщо ви з велосипедом: люди-інваліди та з великогабаритним багажем (велосипедами) проходять в окремі двері і для них все проходить набагато швидше за тих, хто просто стоїть в чергах. Треба замітити, що десь якраз тоді, як приходить електричка, на польській митниці відбувається перезмінка і вам, швидше за все, потрібно буде почекати хвилин 15-20, тому хорошою ідеєю буде взяти якийсь теплий одяг (ранній ранок все ж).

Після проходження митного контролю, вам треба буде проїхати на велосипеді до траси і по трасі їхати прямо до Перемишля. Якщо ви на своїх двох, то після перетину кордону можна сісти на автобус.

![]({{ site.baseurl }}/assets/images/posts/2014/12/Map.png)


На карті можна побачити дві оранжеві мітки початку та кінця руху та два трикутники на лінії кордону - це контрольно-пропускні пункти (митниці). В Польщі ви можете побачити оранжеву мітку недалеко перед Перемишлем - це супермаркет Tesco, де, власне, і можна купити щось корисне і роздрукувати фактуру на ресепшені з допомогою чеку з каси та закордонного паспорту. В Tesco ціни дещо вищі за магазини в самому Перемишлі. З українського боку оранжева мітка кінця руху стоїть не в Шегині, бо я не встиг на електричку, яка відправляється із Шегині о 11:30, але я знав, що ця електричка стоїть в Мостиськах других приблизно годину часу, тому я виїхав на трасу, проїхав частково по трасі, а потім по більше сільській дорозі до вокзалу в Мостиськах других і там вже сів на електричку.

Вперед в Tesco їхати довше через невеликий постійний підйом. Це мені зайняло 45хв (крім часу, потраченого на перетин кордону). Назад можна трохи розігнатись і доїхати десь за півгодини до кордону з Україною. Загалом зі Львова я виїхав о 5:17, а повернувся близько третьої дня. Тобто якщо вам подобається кататися на велосипеді і потрібно проштампувати візу, можна з користю провести день.

Відповім на всі запитання в коментарях.
