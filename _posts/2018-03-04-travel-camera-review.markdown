---
layout: post
title: 'Вибір камери для подорожей'
date: 2018-03-04 22:56:33.000000000 +02:00
categories:
- Photography
tags:
- canon
- nikon
- fujifilm
- sony
author: 'Taras Kushnir'
feature: 'posts/2018/03/travel-camera.jpeg'
---

Вже доволі довгий час я - щасливий власник Canon 5D Mark III. Ця камера настільки комфортна в роботі і добре знімає, що міняв я її би, мабуть, хіба на таку ж модель, але трохи легшу. Звісно, не буває всього ідеального. Це повноформатна камера (тобто із сенсором розмірами як розмір плівки - 36х24мм) і, згідно законів фізики, для цієї камери потрібно доволі великі об'єктиви. Вага камери - близько 950 грам із карткою пам'яті та батареєю. До цього можна додати вагу об'єктива 24-70мм F/2.8 (800 гр) або 70-200 F/2.8 (1500 гр) і вийде загальна ноша вагою 1.7-2.5 кілограми. По місту носити таке ще терпимо, враховуючи зручність та якість, але навіть 1 похід в гори з таким набором заставляє серйозно задуматись про його доцільність.

Я фотографую не тільки для себе, але й для продажу фото на мікростоках, тому для мене якість оптики і камери має велике значення. Хоча, якщо бути чесним, то фото, яке в мене досі продається найкраще, було зроблено на мильничку Panasonic Lumix, а в першій десятці найкращих продаж є фото, зроблене на телефон Nexus 4. Тому важливо **що** сфотографовано і **як**, навіть якщо там не ідеально чітко і є трохи шумів.

Досвід і ці роздуми заставили мене задуматись над вибором такої собі "travel" камери, яка буде видавати непогану якість фотографій, але її вага буде в межах розумного. Тобто те, що я шукаю - така комбінація фотоапарату та об'єктиву, які можна буде вважати "універсальними" для зйомки більшості сюжетів. Я вже давно із великою цікавістю слідкую за розвитком беззеркальних фотоапаратів, які були першими очевидними кандидатами на роль легкої камери. Також в мене є досвід користуванням камер різного рівня із світу класичних зеркалок Nikon/Canon. Що з цього вийшло можна прочитати далі.

<!--more-->

### Мета

Отже, ще раз про мету. Я шукаю _комбінацію камери + об'єктив, які будуть мало важити (до 1кг) і з якими можна отримати якісні фото_. Тобто я не шукаю лише найлегшу камеру або найкращий об'єктив, бо буває так, що є легка камера, до якої немає підходящого для моїх цілей об'єктиву. Для чистоти експерименту також припустимо, що бюджет даного пошуку необмежений. Насправді це не буде великого значення, як ви побачите нижче.

### Беззеркалки

Як я вже згадував, беззеркалки є першим, на що треба було звернути увагу. Відсутність дзеркала, яке піднімається та опускається, спрощувало систему камери і її вагу. Мінуси, які це створює - відсутність оптичного видошукача, що в свою чергу веде до створення електронного видошукача та швидше виснаження батарейки. Нагадаю, камера мені потрібна для походів, тому кількість кадрів, які можна зробити на одному заряді акумулятора була доволі важливим показником. Звісно, після ваги системи. Також у всіх беззеркалок без виключення (на сьогодні) фокусування працює набагато гірше, ніж в найпростіших зеркальних камерах. Плюсом таких систем є також можливість заряджати акумулятор по USB кабелю, що дозволяє економити вагу на пристрої для заряджання.

Мені здається, що я оглянув топові і не дуже моделі беззеркалок взагалі всіх фірм, які представлені на ринку. Ваги будуть вказані разом з акумулятором та карткою пам'яті. Ціни вказані найнижчі з тих, які я зміг знайти онлайн (зазвичай на Amazon або [FotoKoch](https://fotokoch.de)). Всі об'єктиви - виключно від тих же фірм, що і камери. Всі ці універсальні Tokina/Sigma/Tamron зазвичай на рівень гірші, за аналоги від своїх фірм, тому я на них навіть не дивився.

#### Fujifilm X-T20 / X-T2

Першим, що я мав на думці, були камери від Fujifilm ("_Poor man's Leica_"). Що ми знаємо про цю фірму? Фанати Fujifilm співають диферамби накамерному JPEG (кому він потрібен, якщо знімати треба в RAW?), високому рівню оптики (в середньому), гарному дизайну самої камери. Fujifilm розвивають систему X-Mount для монтування об'єктивів на камеру, всі останні моделі мають різноманітні ~~непотрібні~~ примочки на зразок WiFi.

Тепер конкретніше про моделі.

* Вага камер - 400 грам (X-T20) та 500 грам (X-T2)
* Ціна окремої тушки - 900 та 1600 євро відповідно
* В обох камерах встановлений однаковий сенсор формату APS-C (кроп-фактор 1.5)
* Камера X-T2 має відносно зручніше керування і погодозахищений корпус
* Батарея на приблизно 340 знімків (лабораторні дані виробника)

Підходящими об'єктивами до цих камер під мої задачі можуть бути лише такі:

* _Fujinon 18-55 f/2.8_ (вага 655 грам, ціна 1150 євро, прекрасна світлосила, обмежений набір фокусних відстаней - 28-80 ефективна фокусна відстань)
* _Fujinon 18-135 f/3.5-5.6_ (вага 500 грам, ціна 800 євро, гірша світлосила, повний набір фокусних відстаней - 28-200 ефективна фокусна відстань)

Другий об'єктив (той, що з гіршою світлосилою) також продається у варіанті Kit (тобто коли в магазині продають камеру в комплекті з об'єктивом) за значно нижчою ціною в сумі, ніж окремо. Як бачимо, сумарна ціна в районі 1.5-2 тисячі євро і сумарна вага коливається між 900 та 1155 грам.

Це сухі технічні характеристики, а мене цікавить як даний фотоапарат знімає і чи є в нього якісь проблеми. Після швидкого пошуку по форумах, відгуках на Amazon.com та інших сайтах, легко знаходимо таке:

* кількість розчарованих X-T2/0 на Amazon.com сягає приблизно 10% від кількості покупців (сума відгуків 1-3 зірочки)
* як великі мінуси - наводять неточність автофокусу, наявність сітчастого паттерну на сонячних бліках
* як менші мінуси - малу швидкість роботи, відсутність стабілізації всередині камери, завищену ціну як на можливості камери.
* ось [прекрасний огляд](https://outlier-v.livejournal.com/197571.html) про те, що не так з цією камерою (обідні помилки автофокусу та про паттерн)

Що ми маємо в сухому підсумку? **Вага системи близько 1 кілограма, не особливо світлосильний об'єктив, проблеми з фокусом(!), завищена ціна.**

#### Olympus E-M5 Mark II

Другою системою, яку я розглядав, була камера від Olympus. Так, ви уявляєте? Olympus не тільки виробляє мильниці дешевого ширпотребу, але й заявився в лігу топових беззеркалок. Причому із багатьма схвальними відгуками! Для мене це було великим відкриттям. Особливістю системи Olympus є сенсор Micra 4/3 (кроп-фактор 2), менший ніж у всіх інших претендентів із цього огляду. Менший сенсор автоматично означає менший розмір пікселя на матриці і як наслідок - більше шумів.

Тепер щодо моделі:

* Вага "тушки" камери 470 грам із батареєю і карткою пам'яті
* Ціна окремої тушки - 1100 євро (!)
* Сенсор 4/3 (кроп-фактор 2)
* Погодозахищений корпус і непогану ергономіку
* Батарея на 750 кадрів (дані із сухої та теплої лабораторії)

Щодо об'єктивів, які я відібрав:

* _M.Zuiko 12-100 F/4_ (вага 560 грам, ціна 1350 євро, постійна світлосила, ефективна фокусна відстань 24-200)
* _M.Zuiko 14-42 F/2.8_ (вага 400 грам, ціна 950 євро, висока світлосила, ефективна фокусна відстань 28-80)
* _M.Zuiko 14-150 F/3.5-5.6_ (вага 300 грам, ціна 650 євро, низька світлосила, повний набір фокусних - 28-300 ефективна фокусна відстань)

Всі об'єктиви, крім першого, наявні у варіанті Kit і продаються за 1500 євро з тушкою. Сумарна вага системи буде 800-900 грам.

Що про це кажуть покупці:

* кількість розчарованих Olympus E-M5 II на Amazon.com сягає 21%
* серед великих мінусів повідомляють, що камери часто ламаються (багато подібних відгуків) і також що погодозахищеність відносно сумнівна
* серед менших мінусів вказують на запутаність меню Olympus, незручність в користуванні, деколи - проблеми з фокусом

Підсумок: **система за 1500 євро вагою в середньому 850 грам і схильна ламатись.**

#### Sony Alpha 7 Mark II

Ця повноформатна камера від Sony найчастіше з'являється для порівняння при згадках камери Olympus, хоча, здавалось би, це камери із двох різних кінців галактики. Камера від Sony - повноформатна (Full Frame) беззеркальна камера із внутрішньою системою стабілізації, чудеса якої всюди обговорюють. Мені на очі вона попала ще й тому, що зараз на цю модель доволі хороші скидки. Фірма Sony розвиває систему монтування E-Mount, в якої нестандартна відстань до матриці від краю фотоапарату. Ще - ми знаємо, що це Full Frame і тому об'єктиви до нього природньо мають бути великі (і дорогі!).

Щодо моделі:

* Вага "тушки" камери 600 грам із акумулятором і карткою пам'яті
* Ціна - 1250 євро (це вже із знижкою, без знижки - 1800)
* Повноформатний сенсор (кроп-фактор 1), що означає на кілька стопів менші шуми
* Згадана якась погодозахищеність
* Батарея на 340 кадрів

З об'єктивами - взагалі сумно. Всі об'єктиви, які можна було б використовувати - на зразок 24-70 або 24-105 F/4 зашкалюють по вазі (і ціні), тому їх приходиться відкидати. Ще одну важку повноформатну камеру мені не потрібно. Для Sony є перехідники на майже всі об'єктиви всіх інших виробників, але із цими перехідниками вага системи не лізе ні в які ворота. Правда, є одна ідея: на повноформатній камері можна використовувати об'єктиви від кропнутої камери (які, зазвичай, набагато менші). Тому єдиний об'єктив, який мені підходить, це:

* _Sony E 18-105 F/4 G OSS_ (вага 430 грам, ціна 650 євро, ефективна фокусна відстань 24-150)

Об'єктив із постійною світлосилою F/4 (не особливо хороша) і доступною вагою/ціною. Як бачимо, сумарна вага стає 1030 грам із ціною 1900 євро.

Відгуки з інтернетів:

* кількість розчарованих камерою на Amazon.com - 22%
* об'єктив за відгуками всіх - доволі нечіткий по краях і більше підходить для відео, ніж для фотографії
* про камеруть пишуть, що стосовно ваги об'єктиви Sony набагато тяжчі за аналоги, тому [сумарна вага знов зашкалює](http://photar.ru/chem-ploxi-bezzerkalki-sony/)
* також пишуть про камеру, що в ній з'являються швидко дрібні поломки на зразок кнопок, які перестають натискатись
* також пишуть, що автофокус Sony не такий чудесний, як рекламують маркетологи і все ще програє навіть найдешевшим дзеркальним камерам

В сухому підсумку **це дуже дорога система, в якій присутня повноформатна матриця (низькі шуми) із відносно сумнівної якості корпусом та неідеально чітким об'єктивом вагою 1030 грам.**

#### Canon M6

Беззеркальна камера від Canon. Не можу сказати, що в мене були великі очікування від Canon в цьому плані, але хотілось розглянути цей варіант теж. До камери через перехідник можна причепити всі EF-S об'єктиви (для кропнутих камер Canon), тому воно може теоретично теж бути варіантом для системи.

Камера Canon M6:

* Вага 400 грам із акумулятором і карткою пам'яті (найкомпактніша із всіх інших варіантів)
* Ціна "тушки" 730 євро (найдешевша з інших варіантів)
* Сенсор розміру APS-C (кроп 1.5)
* Батарея на 290 кадрів
* Нічого схожого на погодозахищеність або стабілізацію

Рідних об'єктивів до камери, які я зміг би використати, нараховується рівно 1 штука:

* _Canon 18-150 F/3.5-5.6_ (вага 400 грам, ціна у варіанті Kit з камерою - 1100 євро за все разом)

Все, що мені відомо про цю систему, це що в неї є проблеми із фокусом ще більші, ніж в інших системах, зате якість збірки краща. На Amazon.com 30% незадоволених користувачів. Думаю, **сенсу розглядати її далі немає.**

### Класичні "зеркалки"

Коли я назбирав всі попередні дані і склав їх у табличку, я був доволі сильно розчарований. Звісно, це були лише мої надії та сподівання на беззеркалки, але я не хотів тратити багато грошей і отримувати системи із проблемами фокусу, слабенькою батареєю та дешевими корпусами. Не було _жодного_ варіанту, в якого не виявилось би купи дефектів. Навіть дорогуща Sony A7 II розчарувала. По багаточислених відгуках, її матриця встановлена також в Nikon D750 і там з неї витягують набагато якісніші зображення, не кажучи про різні проблеми якості матеріалів. Статті справжніх користувачів у LiveJournal, на DPReview та інших ресурсах нівелюють шик проплачених оглядів на популярних сайтах.

Всі ці факти заставили мене подивитись чи є якісь достойні варіанти із світу дзеркальних камер формату APS-C із компактнішими об'єктивами. Хоча тепер я відношу себе до фанатів Canon, я дуже детально оглядав ~~і Nikon теж~~ всі варіанти.

_Чому я з самого початку не хотів дивитись на кропнуті дзеркалки?_ Проблема зовсім не розмірі матриці чи чомусь такому, а в не зовсім компактних розмірах та проблемами з фронт- та бек-фокусом. Ви не знаєте, що це? Тоді ви - щаслива людина. Коротка суть в тому, що майже всі дзеркалки відразу з виробництва не є ідеально прилаштованими до своїх же об'єктивів. Тому навіть якщо фазові датчики фокусуються швидко, часто реальний фокус потрапляє або трошки перед (фронт-) або за (бек-) об'єктом фокусування. Це бич взагалі всіх дзеркалок і супер-професіонали після купівлі нового об'єктива відразу несуть його на "юстировку" (прилаштування) до свого фотоапарату в сервісний центр. Я думав, що цієї проблеми не буде на беззеркалках із наматричним фокусуванням (тобто програмним), але натомість там є інші проблеми (що те ж наматричне фокусування ще гірше за проблеми з фронт- чи бек-фокусом).

#### Canon 77D

Canon 77D - це просто камера 800D, яку спробували вписати в трошки більше професійну лінійку 70D/80D. На відміну від справді професійніших братів по найменуванню, в 77D немає погодозахищеності та тонкого підлаштування фокусування (у 80D є). З плюсів - має "професійний" монохромний екранчик, який є дуже зручним і є своєрідною межею, до якої відділяють камери для новачків. Для мене докупити кропнуту камеру Canon було б доволі логічно, оскільки я користують їхньою повнокадровою системою доволі давно і повністю задоволений.

Характеристики, які цікавлять мене, такі:

* Вага тушки 540 грам із батареєю і карткою пам'яті
* Ціна окремої тушки 730 євро
* Сенсор APS-C
* Немає офіційної погодозахищеності, але по відгуках її відсутність набагато краща за заявлену захищеність Olympus E-M5 II
* Життя батареї на 600 кадрів
* Хороша ергономіка (порівнюючи із беззеркалками)

Як ви бачите, прекрасний фотоапарат (вага трошки зміщена в гіршу сторону) за ціною найдешевшої беззеркалки із чудовою ергономікою, доволі багатьма об'єктивами. Батарея краща за всі беззеркалки, такий же розмір сенсора. Здавалося б, що тут думати?

Щодо об'єктивів, то, на жаль, в Canon світлосильних об'єктивів для формату APS-C небагато, а ті, що є - трошки затяжкі:

* _Canon 18-135 F/3.5-5.6_ (вага 515 грам, ціна 440 євро, ефективна фокусна відстань 28-200мм)
* _Canon 24-70 F/4_ (вага 600 грам, 1000 євро, постійна невелика світлосила, неповний набір фокусних - 35-105 ефективних)

З об'єктивами, як бачите, все трохи гірше. Є "кітовий" стандартний 18-135, але він не є світлосильним, хоча й доволі непоганим об'єктивом в середньому. Варіант 24-70 F/4 занадто обмежений по фокусних відстанях, щоб миритись із його завищеною вагою в 600грам. Виходить, разом **вага такої системи 1050-1160 грам, а ціна набору Kit із відносно непоганим об'єктивом 18-135 становить 1100 євро** (як ціна лише тушки Olympus/Sony).

Відгуки користувачів в інтернеті не показують нічого поганого. Всі негативні відгуки на Amazon.com (5%) розказують лише про "незначний прогрес", "незбалансованість з якимось об'єктивом" та інші дрібниці. Взагалі нічого серйозного і нічого подібного на проблеми беззеркалок.

#### Nikon D5600

Камера для початківців від Nikon, яку остання випускає із моделі D5000 із настільки мінімальними змінами, наскільки це можливо, щоб випустити нову версію і "відгребти ще трохи бабла". Наприклад, у варіанті 5500 забрали Low-Pass Filter і випустили 5600. Ще ми знаємо про неймовірну глючність додатку від Nikon для мобільних телефонів для передачі фото. Щодо іншого - це той же самий перевірений часом апарат початкового рівня.

Характеристики його такі:

* вага 460 грам із батареєю і карткою пам'яті
* Ціна 650 євро (в частинах комплекту Kit значно дешевше)
* Формат DX (це як APS-C, тільки Nikon)
* Немає заявленої погодозахищеності, але, як і у варіанті з Canon, навіть так все доволі добре
* Батарея на 820(!) кадрів (я так розумію, якщо ніколи не включати сенсорний екран, але все ж...)
* Хороша ергономіка (порівнюючи із беззеркалками)

З об'єктивами в Nikon лише трошки цікавіше, ніж в Canon:

* _Nikkor 18-140 F/3.5-5.6_ (вага 500 грам, ціна і взагалі смішна, не дуже світлий об'єктив, ефективна фокусна відстань 28-200)
* _Nikkor 16-80 F/2.8-4.0_ (вага 480 грам, ціна 1000 євро, світлий об'єктив, ефективна фокусна відстань 24-120мм)

Перший об'єктив - такий же як в Canon, а ось цікавість для мене представляє другий об'єктив, аналога якому (по вазі і світлосилі) в Canon чомусь немає (якби був, я зразу би брав Canon). Фактично, в цього об'єктиву є компроміс щодо фокусних відстаней (лише до 120) і сильна дисторсія на краях (16 і 80). З інших цікавих речей, які хотілось би згадати - що сайт [dxomark](https://www.dxomark.com/), який робить тести всієї фототехніки без виключення (аж до мобільних телефонів) зробив виключення і не протестував даний об'єктив, що може натякати, що з ним щось не так. 

Відгуки в інтернеті щодо камери і об'єктива не представляють собою нічого особливого. Незважаючи на те, що в камери на Amazon.com 20% розчарованих відгуків, всі з них стосуються якихось об'єктивів або програмки для телефонів від Nikon, а не самої камери (це й не дивно, вона повністю повторює 5500, в якої всього 7% розчарувань при більшій вибірці). Натомість ми **отримуємо сумарну вагу системи 940 грам, акумулятор на 820 кадрів (для подорожей просто супер) і світлосильний об'єктив**, який покриває більшість корисних фокусних відстаней. Якщо вдастся знайти об'єктив 16-80 F/2.8-4.0 на Ebay, то можна запросто влізти в бюджет тушки будь-якої розкрученої беззеркалки.

#### Pentax and Co

Я не розглядав дзеркальні камери на зразок Pentax, тому що для них немає вибору хорошої оптики. Незважаючи на те, що саме ці фірми зробили прориви в дзеркальних камерах, зараз їхній прогрес суттєво заповільнився.

### Підсумки

Для себе я зробив висновок, що дешеві дзеркальні камери все ще кращі дорогих беззеркальних. Купуючи беззеркальну камеру сьогодні ви сильно ризикуєте отримувати неправильно сфокусовані кадри, отримати низьку якість корпусу/об'єктиву та точно отримаєте слабеньку батарею. Щодо класичних дзеркальних фотоапаратів, то, хоча вони й більш громіздкі (оце ще під питанням), але в них немає жодних очевидних дефектів, які можуть зіпсувати ваші кадри, мінімум вдвічі живучіша батарея і кращий корпус. Всі відгуки на Amazon.com стосовно беззеркалок стосуються дефектів в конструкції або проблем з фокусом, а щодо зеркалок - то там якісь дріб'язкові розчарування чи взагалі непов'язані відгуки про не ті об'єктиви або додатки на телефони. Дає повід задуматись.

Звісно, я не напишу тут яку конкретно систему я обрав, але це точно не беззеркалка.

#### Корисні посилання

* [Найкорисніша стаття про Fujifilm X-T2/0](https://outlier-v.livejournal.com/197571.html)
* [Огляд Olympus](https://kroupski.pro/reviews/mzd-14-150-ii/p4-resolution/)
* [Огляд Sony A7 II](http://radojuva.com/2016/02/sony-a7ii-review/) від Radojuva
* [Ще огляд Sony A7 II](http://photar.ru/chem-ploxi-bezzerkalki-sony/) - проблеми з розміром
* [Порівняння Sony A7 II та Olympus E-M5](http://olympus.ourlife.ru/forum/topic/34652-vybor-mezhdu-sony-alpha-7ii-i-olympus-om-d-e-m5-mark-ii/) - в подібних темах на форумах можна прочитати про проблеми обох систем
* [Відео тест Sony, Canon, Olympus](http://treehel.livejournal.com/331975.html)
* [Як краще вибирати фототехніку](http://dvdm.livejournal.com/435185.html)
