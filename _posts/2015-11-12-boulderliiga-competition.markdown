---
layout: post
title: Фінське змагання Boulderliiga
date: 2015-11-12 01:22:15.000000000 +02:00
categories:
- RockClimbing
- Стенди
tags:
- boulderring
- болдерінг
- змагання
- фінляндія
- хельсинки
- стенд
author: 'Taras Kushnir'
feature: 'posts/2015/11/isatis_boulderliiga.jpg'
---

Давно в цьому блозі про скелелазіння не було постів про скелелазіння і ось воно. Початок довгої серії. Минулих вихідних я приймав участь у етапі змагання Boulderliiga (це не описка, там дві букви "i"), що проходив у Хельсинки в Фінляндії в скеледромі BK Isatis. На цьому змаганні було 208 учасників, 74 болдерінги та 5 годин на те, щоб їх залізти. Про саме лазіння я напишу інший пост, а тут розкажу за скеледром і змагання.

<!--more-->

Як би ви уявили собі скелелазний стенд світового рівня?

По-перше, він має бути дуже великий, щоб було чим дихати і щоб можна було збудувати різні площини. По-друге, в ньому мають бути хороші та різноманітні зачіпки, включаючи різноманітні рельєфи. По-третє, було б добре, якби біля стенду було кафе із смачною та поживною для скелелазів їжею. А ще - магазин із скелелазним спорядженням, щоб можна було прикупити собі чи систему, чи якусь із останніх випущених книжок по скелелазінню. А ще - просторі роздягалки і шафки для цінних речей. А ще - ...

Уявили? Так ось, я був в одному такому стенді. Він називається BK Isatis (BK - Boulder Keskus - Болдерінговий Центр) і знаходиться в місті Хельсинки. Це орієнтований лише на болдерінг гігантський скелелазний стенд із купою всього, чого тільки можна уявити болдерингісту. Стенд знаходиться в семи зупинках метро від безпосереднього центру міста.

На цьому стенді є дуже різноманітні площини: справді гігантські рельєфи; довгі, як маршрут для шнурка, нависання; systemboard із змінним кутом нахилу; колони та гострі кути; похилі площини. Словом, більш різноманітних площин я ще не бачив. І це все знаходиться на території гігантського комплексу. Перед стендом є качалка із різними тренажерами і для біцепсів, і для пальців. Крім інших, там навіть висів оригінальний фінґерборд BeastMaker 2000, дешеву копію якого мені на замовлення зробив один дядько із форуму travel.org.ua.

Змагання Boulderliiga - це такий собі хардкорний варіант нашого BoulderRing. Воно проходить в різних містах Фінляндії і в Таллінні. Загалом є 8 етапів, з яких, здається, 5 йде в загальний рейтинг. Після цього кращі з кращих валяться між собою на грандіозному фіналі. Етап складається із певної кількості болдерінгів та певного часу на те, щоб їх залізти (дивно, правда?). Оцінювання відбувається так: спочатку всі болдерінги мають 100 очок. Якщо болдерінг пролазять двоє, він вже буде коштувати 50 очок. Якщо троє - 33.3. Ну і так далі аж до низу. В такий, доволі справедливий, на мою думку, спосіб оцінювання, підводяться рейтинги.

Щоб дізнатись хто проліз який болдерінг, після реєстрації кожен учасник отримує унікальний код на телефон та email. В болдерінговому залі постійно працює безкоштовний WiFi і під час змагання у вас є можливість (і необхідність) через вебсайт для мобільних пристроїв заповнювати свою картку з пролізеними болдерінгами і вашим кодом. В такий спосіб тимчасові результати змагання видимі прямо під час змагання, а фінальні результати - за 5 хвилин після кінця лазіння (на відміну від наших, які обраховуються з ручки в комп'ютер ще годину в Excel'і). Якщо у вас не було мобільного пристрою, в них лежало кілька вільних айпадів, де можна було вносити свої результати.

Можу сказати, що така схема мені дуже подобається і якщо ви будете мати можливість взяти участь, обов'язково пробуйте. Участь в змаганні коштує 25 євро, що небагато (для Фінляндії). Була доступна хорошої якості безкоштовна магнезія. На змаганні також була хороша бойова музика, яку крутив діджей афро-фінляндець. Взагалі на змаганні можна було побачити людей багатьох рас та майже всіх сексуальних орієнтацій.

Один з мінусів полягав у тому, що версія їхнього мобільного сайту не працювала у мобільному Firefox (страшенно тормозила) і працювала лише у дефолтному браузері (основаному на Chrome), що означає, що їхні розробники не дуже серйозно підійшли до розробки (я думаю, вони і тестували його лише на айпадах).

Читайте далі, як я придумував, [як лазити 5 годин на цих змаганнях]({{ site.baseurl }}{% post_url 2015-11-12-plan-for-5-hour-competition %})
