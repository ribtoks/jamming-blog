---
layout: post
title: 'Огляд скелелазного стенду Stone Gardens'
date: 2019-07-05 15:48:41.000000000 -08:00
categories:
- RockClimbing
- Стенди
tags:
- stonegardens
- washington
- стенд
- тренування
author: 'Taras Kushnir'
feature: 'posts/2019/06/stone-gardens.jpg'
---

Stone Gardens - мережа склелазних стендів у Сіетлі та околицях. Я відвідую філію у містечку Bellevue, яка в собі поміщає відділення для мотузки, два болдерінгових зали та зал із "залізом". [Офіційний сайт](https://www.stonegardens.com/) доволі убогий, але дозволить зробити базові речі на зразок оформлення підписки, перегляду списку цін, календаря тощо.

<!--more-->

#### Болдерінг

Стенд у Bellevue має два болдерінгових зали, де можна знайти і довжелезні нависання, і рівні стіни з компресійними маршрутами, і похилі площини із неможливими маршрутами на рівновагу. Категорії, які можна знайти на стенді - від V0 до V12.

![Boulder area]({{ site.baseurl }}/assets/images/posts/2019/06/boulder-area-2.jpg)
*Перший зал із болдерінгом*

Середня "тривалість життя" маршруту на стенді - 45 днів. Це означає, що всі площини постійно оновлюють - мотивації придумувати свої маршрути абсолютно немає. На болдерінговому стенді просто величезне різноманіття стилів маршрутів, нахилів, виду зачіпок та висоти. Маршрути ближчі по стилю до [Мюнхена]({% post_url 2017-03-25-munich-dav-freimann-gym-review %}), ніж до [Таллінну]({% post_url 2016-02-02-ronimisministeerium-review %}). Складність маршрутів, звісно, діло суб'єктивне, але мені здається, що маршрути тут тяжчі, як на свої категорії. Але, якщо звикнути до цього, то на інших стендах вони будуть здаватись простішими.

#### Мотузка

![Rope area]({{ site.baseurl }}/assets/images/posts/2019/06/rope-area.jpg)
*Зал із мотузкою*

Зал із мотузкою відносно невисокий: всього 13 метрів висотою. В залі немає великих нависань, але зате є чотири траси з автострахівкою, "еталонка" для змагань на швидкість, 2 щілини (рівна та вигнута) для тренувань щільового лазіння та похила площина із технічними маршрутами на рівновагу. На стенді не всі маршрути обладнані статичними відтяжками: деякі маршрути можна лазити лише з верхньою.

Маршрути мають американські категорії на зразок 5.11b, що частково ускладнює життя при виборі маршруту. Хоча, на відміну від фунтів, миль та галонів, до цієї системи звикаєш швидше вже після кількох пролазів.

#### Розминка + залізо

![Weight room]({{ site.baseurl }}/assets/images/posts/2019/06/weight-room.jpg)
*Зал для розминки та із залізом*

На стенді також знаходиться велике приміщення із різноманітими тренажерами: бігова доріжка, велотренажери, машинка для греблі, кросфіту та різні станції для жиму штанги та "качання біцухи". Перед лазінням можна часто побачити, як люди не роблять загальну розминку тіла, а півгодини крутять педалі на велосипеді або розганяють кров на тренажері для греблі. Для тих, хто не бігає на вулиці, тут зручно робити кардіо-тренування.

Крім "залізних" тренажерів, тут можна знайти "стандартний набір": TRX, фінгербоарди, кампусбоард, мунборд, атлетичні кільця. З нестандартних речей я тут знайшов відро з рисом. Це не жарт, а справжнє відро на 3/4 заповнене рисом, яке використовують для розминки передпліч.

Приємно здивувався наявністю тренажера Transgression від [Eva Lopez]({% post_url 2018-02-22-eva-lopez-endurance %}).

#### Різне

В роздягальні знаходяться шафки для особистих речей та душ. Про обоє хотілось розказати детально. Шафки не закриваються, але мають петлю під замочок. Всі, хто приходять на стенд, приносять свої замочки і закривають ними шафки. Багато людей просто кидає одяг і не закриває шафки, хоча я так поки що не можу. А щодо душів, тут є один цікавий нюанс. На багатьох стендах, які я відвідував, теж були душі. Але на жодному з них не давали рушників для цих душів, а свій рушник мені завжди було лінь носити. Тому я і ~~не мився~~ мився дома. А в Stone Gardens можна взяти рушник по приходу і викинути його після того, як використав. Тепер я постійно миюсь в душі відразу на стенді.

![Boulder area]({{ site.baseurl }}/assets/images/posts/2019/06/boulder-area.jpg)
*Діти*

Більшість людей, хто відвідує Stone Gardens в Bellevue - ходять туди заради розваги, лазять прості болдерінги (V1-V3), маршрути для мотузки виключно з верхньою та крутять педалі на велотренажерах. Хоча є й кілька вийнятків. І я не тільки про одного з найсильніших місцевих скелелазів - Jesse Evans, хто теж часто тут тренується, підтягується на 1й руці і робить "iron cross" на кільцях між тим, як лазить болдери "з двома цифрами" (V11-V12). Мова йде про людей без ноги або без руки, які приходять і лазять болдери та маршрути разом зі всіма.

Для того, щоб лазити з верхньою та нижньою на стенді потрібно здати окремі екзамени. Якщо ви не вмієте, то тут проводять відповідні курси, на яких вас вчать ловити зриви та вщолкувати відтяжки. Для "членів клубу" також проводять заняття з йоги три рази на тиждень.

Загалом стенд дуже хороший і я рекомендую на нього заглянути при можливості.
