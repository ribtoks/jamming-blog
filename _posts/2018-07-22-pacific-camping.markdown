---
layout: post
title: 'Кемпінг на березі Тихого океану'
date: 2018-07-22 19:28:19.000000000 -07:00
categories:
- Travel
tags:
- hiking
- usa
- camping
author: 'Taras Kushnir'
feature: 'posts/2018/07/pacific-shore.jpg'
---

Недавно мені довелось ночувати без намету на березі Тихого окену біля селища La Push в штаті Вашингтон. Це був доволі цікавий досвід: ландшафт, волога і прилив зробили цю пригоду набагато унікальнішою, ніж мої попередні ночівлі.

<!--more-->

Взагалі побачити океан - мрія багатьох людей, в тому числі і моя. Оскільки я вже був неподалік Сіетлу у зв'язку із роботою, відвідати узбережжя Тихого океану було в топ-5 з мого списку обов'язкових пригод. Вирішив податися до західного узбережжя Олімпійського півострову, оскільки багато читав за красу тамтешніх пляжів. Дорога від Сіетлу, на жаль, займає більше обіцяних навігатором 4х годин. Цей півострів - дуже популярне місце серед місцевих на вихідних і не залишається нічого, як миритися із довжелезними заторами на багатьох дорогах.

La push - невелике містечко на узбережжі, в якому проживають, в основному, корінні американці (тобто індіанці). Навколо нього - старезний ліс із папороттю і величезними соснами та ялинами. До стародавньої епічності лісу не хватає хіба бігаючих по ньому динозаврів, щоб повністю довершити картину. По цьому незвичайному лісі проходить простий трекінговий шлях, який то спускається, то піднімається із пляжів. На пляжах кемпінгує молодь і просто гуляють люди. У воді практичного нікого не видно (Тихий океан біля Північної та Південної Америки занадто холодний, щоб в ньому купатися). От що робить береги біля La Push унікальними - то це "зуби" скель, які стоять в самому океані і надають береговій лінії незвичайного вигляду.

![Pacific sohre]({{ site.baseurl }}/assets/images/posts/2018/07/pacific-shore-line.jpg)
*Узбережжя Тихого океану*

Пройшовши кілька спусків та підйомів, можна опинитись на набагато більш дикому пляжі, на якому хаотично розкидані гігантські стовбури дерев із креслатим корінням, до білого вимитим океаном і вітрами. Поміж цих стовбурів ми і знайшли місце для табору, яке було на невеликому підвищенні берегової лінії. Палатку ми з собою не брали, обмежившись лише ковриками і спальниками: на дворі стояла липнева спека. Також, зовсім недавно, я став власником похідного гамака, то ж встановити його на березі океану було в плані-мінімум.

Розкласти спальник на килимок - "океанський" кемпінг готовий. За деякий час я зрозумів, що щось пішло не так: маленькі бризги із океану підступно обліпили мій пуховий спальник. І це тільки за годину часу, що він лежав розкладений. Паралельно з цим ми зрозуміли, що рівень води відчутно підвищився. Прилив на березі океану - явище цілком реальне і хоча ми були до нього морально готові, жарти про воду, яка вночі лоскоче п'ятки стали трохи менш смішні.

Оскільки я мав тверді наміри заночувати в гамаку, я знайшов підходяще гігантське коріння дерева і розвісив гамак поміж нього. Спати в гамаку _на_ пуховому спальнику - ще більш невдала ідея, ніж брати пуховий спальник на узбережжя океану. Справа в тому, що в гамаку ти повністю стискаєш шар пуху і він банально перестає гріти. Це стало ясно як тільки зайшло сонце і липнева спека перетворилась в +10 градусів, але я тримався, пробуючи різні варіанти лежання і підкладання чогось під спину. Врешті-решт в третій ночі я здався і перебрався на землю на килимок, де майже зразу заснув у наполовину промокшому, наполовину - стиснутому пуховому спальнику.

Незважаючи на те, що ніч не була найкомфортніша, ранок на березі океану повністю виправдав всі нічні страждання:

![Morning]({{ site.baseurl }}/assets/images/posts/2018/07/pacific-morning.jpg)
*Ранок: сонце нагріває холодний океан і на сушу насувається пар*

На майбутнє я думаю, що ночувати в бівуачному мішку і спальнику або наметі і спальнику було б набагато розумнішою ідеєю. А щодо гамака, то для того, щоб не було холодно, продаються спеціальні гамаки, до яких знизу пришитий спальник, який ти не придавлюєш вагою власного тіла. "Думав щастя, але ні, знову досвід" (с).