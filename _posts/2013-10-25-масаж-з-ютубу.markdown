---
layout: post
title: Масаж з Ютубу
date: 2013-10-25 20:45:40.000000000 +03:00
categories:
- Humour
- Medicine
tags:
- біль
- внизу
- мануальна
- масаж
- масажист. йога
- спина
- терапія
author: 'Taras Kushnir'
---

Все почалось з того, що в мене заболів низ спини. Болів він не завжди, а лише коли я нагинав тулуб вперед і ще сильніше болів, коли я нагинав під час того голову до грудей. Нагугливши десятки сторінок по нехитрому запиту, я вирішив, що цей біль - перенапруження після тренування на стенді. Справді, я піддаю своє тіло великим навантаженням та неспіврозмірно малому відпочинку. Зразу почав відпарюватись у ванній після тренувань та додатково займатись йогою (якою займався раніше). Біль не зменшувався. Більше того, я навіть пропустив ранішні розтяжки за два останніх дні, оскільки було тяжко робити ті вправи, де треба згинати спину. Через деякий час після того я записався на роботі на масаж. Це дуже позитивно вплинуло на загальне розслаблення м'язів після тренувань, але біль внизу спини йти нікуди не спішив.

На роботі в нас працюють двоє масажистів і сьогодні, на мій подив, після того, як я зайшов у кабінет, мені, посміхаючись, потиснув руку старший чоловік, якого я вперше бачу. Коли я почав розкладати свої речі, чоловік попросив мене допомогти йому з комп'ютером. І тут я здивувався другий раз: чоловік попросив мене ввести йому в гуглі "мануальна терапія" і знайти відео на ютубі. Невдовзі він вже гортав результати пошуку вниз. Туди ж рухалась і моя щелепа, оскільки моє здивування потрохи переросло в неспокій, коли він, вибравши якесь відео з лікарем та пацієнтом, почав гортати його і переглядати якісь куски, поміж того кажучи мені, щоб я лягав. Зразу придумались ситуації, коли хірург під час операції каже "ой, зараз гляну відео на ютубі, як тут різати".

<!--more-->

Вже зовсім неспокійний, я ліг на масажне ліжко, час від часу поглядаючи на того масажиста. Підійшовши до мене, він пощупав хребці, починаючи від копчика, знайшов якийсь, який йому не сподобався і запитав мене, знайому від лікарів фразу "а так - боляче?" і натиснув щосили з одного боку хребця. "Так, так, боляче!", запротестував я. "Я так і думав", сказав він і почав мені розтягувати хребет, витискаючи щось поздовж з двох боків хребта, а потім і по центру, видавлюючи двома руками. "Вдих, видих". Надавив - Хрусь! Потім, поклавши мене на бік, скрутив двічі і знову щось хруснуло...

Після масажу, коли я встав з ліжка, біль внизу спини пройшла. Відчувалось ще деяка незручність, але я зміг зігнутись і нахилити голову. Не вірячи своєму щастю, я почав збирати манатки і тиснути руку масажисту. Після того, за обідом, я кожні 20 хвилин перевіряв "чи ще працює", чи не болить, якщо нахилити тулуб і голову. Не боліло.

P.S. А відео з мануальною терапією той дядько включив, як виявилось, тому, що там грала розслаблювальна музика..
